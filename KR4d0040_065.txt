# -*- mode: mandoku-view; -*-
#+TITLE: 溫國文正公文集
#+DATE: 2015-09-11 08:47:51.258697
#+PROPERTY: ID KR4d0040
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 65
#+PROPERTY: FILE SB04n0406-065温國文正司馬公文集-卷第六十五.
<pb:KR4d0040_SBCK_065-1a>¶
温國文正公文集卷第六十五¶
　　序二¶
　　　送李公眀序¶
　　　投壷新格序¶
　　　吕獻可章奏集序¶
　　　劉道原十國紀年序¶
　　　洛陽耆英㑹序¶
　　　序&KR0608;禮¶
　　　河南志序¶
　　　故相國龐公清風集略後序¶
　　　百官表緫序¶
　　　故樞宻直學士薛公(諱/田)詩集序¶
<pb:KR4d0040_SBCK_065-1b>¶
　　　趙朝議(丙字/南正)文藁序¶
　　　　送李公明序¶
治平四年夏龍圖閣直學士工部尚書兼侍讀李公¶
公明得謝於朝以太子少保致仕故事告老者不復¶
謝辤徑歸其家天子謂公明歴事四朝清慎公方進¶
退以禮不可與它臣比特召入對賜之坐慰勞乆之¶
又特置餞宴於資善堂唯講讀之官及記起居者凡¶
七人得與焉比終宴天子六遣使者存問&KR0134;侑加賜¶
白金御茶給優俸又詔以梓宫在殯不欲自爲詩凡¶
與宴之官皆命賦詩以寵其行仍别録一通以聞自¶
前丗稱告老而榮者莫&KR0002;漢二踈當是時宣帝不過¶
賜之二十金而巳未聞有恩禮&KR0002;今之盛者也嗚呼¶
<pb:KR4d0040_SBCK_065-2a>¶
天子之安養耆壽優崇有德勤厚周宻誠古今所未¶
有也公明少爲丞相子長爲臺閣顯官迨今老而去¶
位耳目聦明手足輕利諸子爲九卿牧守而性皆孝¶
謹洛陽佳園宅此數者又二踈所不能備也然則公¶
明福禄完美顯榮光大亦古今所未有也先皇帝時¶
公明數求致仕未之得光甞侍坐從容請曰兄年雖¶
七十而康寧如是獨不可強爲天子少留邪公明曰¶
所貴於致仕者欲及其身之無恙自樂於郷黨耳必¶
待不任朝謁輿疾而歸是不得巳豈止足之謂邪光¶
忻然服其言益知賢者所存固非庸人所能及也昔¶
先子登進士第先相國爲舉首故光於公明兄弟行¶
也資善之㑹光以新去經席不得與焉於其行也僚¶
<pb:KR4d0040_SBCK_065-2b>¶
友復設祖道供張於西郊光又以御史之職不得與¶
焉其恨恨可言邪故聊序其事以爲别從表弟右諌¶
議大夫權御史中丞涑水司馬光序¶
　　　　投壷新格序¶
傳曰張而不弛文武弗能也弛而不張文武弗爲也¶
一張一弛文武之道也君子學道從政勤勞罷倦必¶
從宴息以養志游神故可乆也蕩而無度將以自敗¶
故聖人制禮以爲之節因以合朋友之和飾賔主之¶
歡且寓其教焉夫投壷細事遊戲之𩔖而聖人取之¶
以爲禮用諸卿黨用諸&KR0022;國其故何哉鄭康成曰&KR0300;壷¶
射之細也古者君子射以觀德爲惎平體正端壹審¶
固然後能中故也蓋投壷亦猶是矣夫審度於此而¶
<pb:KR4d0040_SBCK_065-3a>¶
取中於彼仁道存焉疑畏則踈惰慢則失義方𧰼焉¶
左右前&KR0077;過分則差中庸著焉得十失二成功盡弃¶
誡慎明焉是故投壷可以治心可以修身可以爲國¶
可以觀人何以言之夫投壷者不使之過亦不使之¶
不及所以爲中也不使之偏頗流散所以爲正也中¶
正道之根柢也聖人作禮樂修刑政立教化垂典謨¶
凡所施爲不啻萬端要在納民心於中正而巳然難¶
得而制者無&KR0002;人之心也自非大賢守道敦固則放¶
蕩傾移無所不至求諸少選且不可得是故聖人廣¶
爲之術以求之&KR0300;壷與其一焉觀夫臨壷荷矢之際¶
性無麤宻莫不聳然恭謹志存中正雖不能乆可以¶
習焉豈非治心之道歟一矢之失猶一行之虧也豈¶
<pb:KR4d0040_SBCK_065-3b>¶
非修身之道歟兢兢業業慎終如始豈非爲國之道¶
歟君子之爲之也確然不動其心儼然不改其容未¶
得之而不懾旣得之而不驕小人爲之也俯身引臂¶
挾巧取竒苟得而無愧豈非觀人之道歟由是言之¶
聖人取以爲禮冝矣彼愽弈者以詭譎相髙以殘賊¶
相勝孔子猶曰飽食終日無所用心爲之猶賢乎已¶
况投壷者又可鄙略而輕廢哉古者壷矢之制揖遜¶
之容今雖闕焉然其遺風餘象猶髣髴也世傳投壷¶
格圖皆以竒儁難得者爲右是亦投瓊&KR0848;之𩔖耳非¶
古禮之本意也余今更定新格増損舊圖以精宻者¶
爲右偶中者爲下使夫用機徼幸者無所措其手焉¶
壷口徑三寸耳徑一寸髙一尺實以小豆壷去席二¶
<pb:KR4d0040_SBCK_065-4a>¶
箭半箭十有二枚長二尺有四寸以全壷不失者爲¶
賢苟不&KR0014;全則積算先滿百二十者勝後者&KR0018;俱滿¶
則餘算多者勝少者&KR0018;為圖列之左方并各𥼶其旨¶
意焉¶
　　有初箭十算(首箭中者君子作事謀始以其&KR0014;/慎始故賞之第二箭以下連中不)¶
(絶者皆五算&KR0002;一箭不中次箭皆爲散箭其/違中内有貫耳及驍者其箭别計假&KR0002;有初)¶
(箭仍貫耳則二十算是也舊圖&KR0004;箭一籌其/决每箭加二籌盡四箭而止甚非勸功之道)¶
(今自二箭以下連中不絶者/皆賞之所以勉人扵不觧也)¶
　　全壷無算(無算者不以耦之算數多少皆勝之/也&KR0002;兩人俱全則復計其餘算以决)¶
(勝&KR0018;夫為山九仞功虧一/簣全壷實難故君子貴之)¶
　　有終十五算(末箭中也靡不有初鮮克有/終故比之有&KR0004;又加五算也)¶
　　散箭一算¶
<pb:KR4d0040_SBCK_065-4b>¶
　　貫耳十算(耳小扵口而&KR0014;中之是/其用心愈精故賞之)¶
　　驍箭十算(亦謂之驍皆俊猛意也謂&KR0300;而不中/箭激反躍捷而得之復投而中者也)¶
(爲其巳失而復得之不逺復善補過者也故/賞之若復投而貫耳者其算别計復投而不)¶
(中者/廢之)¶
　　敗壷不問巳有之算皆負(謂十二箭皆不中大/無功也&KR0002;兩人皆敗)¶
(則亦計餘算/以决勝負)¶
　　横耳(謂箭横加耳/上舊五十籌)橫壷(横加壷口/舊四十籌)皆依常算無¶
　　　賞(偶然而横非投者工何足以賞若/爲後箭所撃而墜地者與不中同)¶
　　𠋣竿(箭斜𠋣壷口/中舊十五籌)龍首(𠋣竿正箭首正向/巳者舊十八籌)龍尾¶
(𠋣竿而箭羽正向/己者舊十五籌)狼壷(轉旋口上而成𠋣/竿者舊十四籌)帶¶
　　　劒(貫耳不至地/者舊十五籌)耳𠋣竿(舊十/五籌)皆廢其算(傾斜/險詖)¶
(不在扵善而舊圖以爲竒箭多與之筭甚無/謂也今廢其算所以罰之然亦異扵不中者)¶
<pb:KR4d0040_SBCK_065-5a>¶
(故於連中全壷皆得通數&KR0002;爲後箭所擊及/自墜壷若耳中者復計其筭墜地者與不中)¶
(同/矣)¶
　　倒中(舊百二/十籌)倒耳(舊不門籌/數並滿)壷中之筭盡廢之¶
(顛倒反覆𢙣之大者柰何爲上賞/今盡廢其筭所以明逆順之道)¶
　　　　吕獻可章奏集序¶
歐陽觀文有言士學古懷道者仕於時不得爲宰相¶
必爲諌官諌官與宰相等坐乎廟堂之上與天子相¶
可否者宰相也立乎殿陛之前與天子爭是非者諌¶
官也宰相九卿而下失職者受責於有司諌官失職¶
者取譏於君子有司之法行乎一時君子之譏著之¶
䇿書而昭明垂之百丗而不泯誠哉是言也然士之¶
居其任果能不失職者亦鮮矣獻可爲臺諌官前後¶
<pb:KR4d0040_SBCK_065-5b>¶
凡&KR0002;干年遇黜者三皆以彈奏執政確切不巳天子¶
重傷大臣意不得巳而黜之其直聲赫然振動天下¶
自餘百官之愆違政事之闕失苟與之同時無彊弱¶
大小知無不言言無不盡如獻可者於其職業可謂¶
無所愧&KR0018;矣古之人稱死而不朽者如臧文仲旣没¶
其言立是也然文仲之言傳於今者無幾蓋時人不¶
能存録遂使遺逸豈不惜哉光於獻可忝備僚友獻¶
可平生造𦞃之言固不可得而聞今旣没其子由庚¶
等捜求章奏遺藁得二百餘篇光請而序之俾後之¶
人察其言足以知獻可之心然則獻可身雖没其心¶
長存也嗚呼獻可以直道自立終始無缺而官止於¶
諌議大夫年止於五十八彼不以其道得者或位極¶
<pb:KR4d0040_SBCK_065-6a>¶
將相壽及胡耇從愚者視之則可爲憤邑從賢者視¶
之以此况彼所得所失孰爲多少邪後之人得是書¶
者冝寳蓄之當官事君苟能効其一二斯爲偉人矣¶
熈寕五年八月二十九日司馬光序¶
　　　　劉道原十國紀年序¶
皇祐&KR0004;光爲貢院属官時有詔士能講解經義者聽¶
别奏名應詔者數十人趙周翰爲侍講知貢舉問以¶
春秋禮記大義其中一人所對最精詳先具注䟽次¶
引先儒異說末以巳意論而断之凡二十問所對皆¶
然主司驚異擢爲第一及發糊名乃進士劉恕年十¶
八矣光以是慕重之始與相識道原乃其字也道原¶
是&KR0010;賦詩論䇿亦入髙等殿試不中格更下國子監¶
<pb:KR4d0040_SBCK_065-6b>¶
試講經復第一釋褐鉅鹿主簿和川令陸介夫爲廣¶
西帥奏掌機冝前丗史自太史公所記下至周顯德¶
之末簡䇿極愽而於科舉非所急故近嵗學者多不¶
讀鮮有能道之者獨道原篤好之爲人強記紀傳之¶
外閭里所録私記雜說無所不覧坐聽其談衮衮無¶
窮上下數千載間細大之事如指掌皆有稽據可考¶
驗令人不覺心服英宗皇帝雅好稽古欲徧&KR0026;前丗¶
行事得失以爲龜鑑光承乏侍臣甞從容奏舊史文¶
繁自布衣之士鮮能該通況天子一日萬機誠無暇¶
周覧乞自戰國以還訖于顯德凡開國家之興衰繫¶
衆庶之休戚善可爲法惡可爲戒者詮次爲編年一¶
書刪其浮長之辭庶於奏御差便上甚喜㝷詔光編¶
<pb:KR4d0040_SBCK_065-7a>¶
次歴代君臣事仍謂光曰卿自擇館閣英才共修之¶
光對曰館閣文學之士誠多至於專精史學臣未得¶
而知者唯和川令劉恕一人而巳上曰善退即奏召¶
之與共修書凡數年史事之紛錯難治者則以諉之¶
光蒙成而巳今上即位更命其書曰資治通鑑王介¶
甫與道原有舊深愛其才熈寧中介甫參大政欲引¶
道原修三司條例道原固辭以不習金榖之事因言¶
天子方属公以政事冝恢張堯舜之道以佐明主不¶
應以財用爲先介甫雖不能用亦未之怒道原毎見¶
之輙盡誠規益及吕獻可得罪知鄧州道原往見介¶
甫曰公所以致人言蓋亦有所未思因爲條陳所更¶
法令不合衆心者冝復其舊則議論自息介甫大怒¶
<pb:KR4d0040_SBCK_065-7b>¶
遂與之絶未幾光出知永興軍道原曰我以直道忤¶
執政今官長復去我何以自安且吾親老不可乆留¶
京師即奏乞監南康軍酒得之光㝷判西京留臺奏¶
遷書&KR0560;於洛陽後數年道原奏請身詣光議修書事¶
朝廷許之道原水陸行數千里至洛陽自言比氣羸¶
憊必病且死恐不復再見留數月而歸未至家遭母¶
喪俄得風疾右手足偏廢伏枕再期痛苦備至毎呻¶
吟之𨻶輙取書修之病益篤乃束書歸之&KR0560;中以元¶
豐元年九月戊戍終官至祕書丞年止四十七嗟乎¶
以道原之耿介其不容於人齟齬以没固冝天何爲¶
復病而夭之邪此益使人痛惋惝怳而不能忘者也¶
道原嗜學方其讀書家人呼之食至羹炙冷而不顧¶
<pb:KR4d0040_SBCK_065-8a>¶
夜則卧思古今或不寐逹旦在和川甞以公事適野¶
見劉聦太宰劉雄碑知嘉平五年始改建元正舊史¶
之失在洛陽與光偕如萬安山道旁有碑讀之乃五¶
代列將人所不稱道者道原即能言其行事始終歸¶
驗於舊史信然宋次道知亳州家多書道原枉道就¶
借觀之次道日具酒饌爲主人禮道原曰此非吾所¶
爲來也殊廢吾事願悉撤去獨閉閤晝夜讀且抄留¶
旬日盡其書而去目爲之翳道原致疾亦由學之苦¶
邪方介甫用事呼吸成禍福凡有施置舉天下莫能¶
奪髙論之士始異而終附之靣譽而背毀之口是而¶
心非之者比肩是也道原獨&KR0108;厲不顧直指其事是¶
曰是非曰非或靣刺介甫至變色如鐵或稠人廣坐¶
<pb:KR4d0040_SBCK_065-8b>¶
介甫之人滿側道原公議其得失無所隱惡之者側¶
目愛之者寒心至掩耳起避之而道原曽不以爲意¶
見質厚者親之如兄弟姦謟者疾之如讎用是困窮¶
而終不悔此誠人之所難也昔申棖以多欲不得爲¶
剛微生髙以乞醯不得爲直如道原者可以爲剛直¶
之士乎道原家貧至無以給旨甘一毫不妄取於人¶
其自洛陽南歸也時已十月無寒具光以衣襪一二¶
事及舊貂褥賮之固辤強與之行及頴州悉封而返¶
之於光而不受於它人可知矣尤不信浮屠說以爲¶
必無是事曰人如居逆旅一物不可乏去則盡弃之¶
矣豈得齎以自隨哉可謂知之明而決之勇矣道原¶
好讀書志欲籠絡宇宙而無所遺不幸早夭其成者¶
<pb:KR4d0040_SBCK_065-9a>¶
十國紀年四十二卷包羲至周厲王疑年譜共和至¶
熈寜年略譜各一卷資治通鑑外紀十卷餘皆未成¶
其成者亦未以傳人曰今柳芳唐曆本皆不同由芳¶
書未成而傳之故也期於&KR0578;目然後傳病亟猶汲汲¶
借人書以參校己之書是正其失氣垂盡乃口授其子¶
羲仲爲書属光使譔埋銘及十國紀年序且曰始欲¶
諸國各作百官及藩鎭表未能就幸於序中言之光¶
不爲人譔銘文巳累年所拒且數十家非不知道原¶
託我之厚而不𫉬承命悲愧尤深故序平生所知道¶
原之美附於其書以傳來丗道原自言其先萬年人¶
六丗祖度唐末明經及第爲臨川令卒官遇亂不能¶
歸遂葬髙安因家焉南唐以髙安爲筠州今爲筠州人¶
<pb:KR4d0040_SBCK_065-9b>¶
父渙字凝之進士及第爲潁上令不能屈節事上官年¶
五十弃官家廬山之陽且三十年矣人服其髙歐陽永¶
叔作廬山髙以美之今爲屯田貟外郎致仕云¶
　　　　洛陽耆英㑹序¶
昔白樂天在洛與髙年者八人遊時人慕之爲九老¶
圖傳於丗宋興洛中諸公継而爲之者凡再矣皆圗¶
形普明僧舎普明樂天之故第也元豐中文潞公留¶
守西都韓國冨公納政在里第自餘士大夫以老自¶
逸於洛者於時爲多潞公謂韓公曰凢所爲慕於樂¶
天者以其志趣髙逸也奚必數與地之襲焉一旦悉¶
集士大夫老而賢者於韓公之第置酒相樂賔主凡¶
十有一人旣而圗形妙覺僧舎時人謂之洛陽耆英¶
<pb:KR4d0040_SBCK_065-10a>¶
㑹孔子曰好賢如緇衣取其敝又改爲樂善無厭也¶
二公寅亮三朝爲國元老入賛萬機出綏四方上則¶
固社稷尊宗廟下則熙百工和萬民天子心腹股肱¶
耳目天下所取安所取平其勲業閎大顯融豈樂天¶
所能庶幾然猶慕効樂天所爲汲汲如恐不及豈非¶
樂善無厭者與又洛中舊俗燕私相聚尚齒不尚官¶
自樂天之㑹巳然是日復行之斯乃風化之本可頌¶
也宣徽王公方留守北都聞之以書請於潞公曰某¶
亦家洛位與年不居數客之後顧以官守不得執巵¶
酒在坐席良以爲恨願寓名其間幸無我遺其爲諸¶
公嘉羡如此光未及七十用狄監盧尹故事亦預於¶
㑹潞公命光序其事不敢辭時五年正月壬辰端明¶
<pb:KR4d0040_SBCK_065-10b>¶
殿學士兼翰林侍讀學士太中大夫提舉崇福宫司¶
馬光序¶
　　開府儀同三司守司徒武寜軍節度使致仕韓¶
　　　國公冨弼字彦國年七十九¶
　　河東節度使開府儀同三司守太尉判河南府¶
　　　兼西京留守司事潞國公文彦愽字寛夫年¶
　　　七十七¶
　　司封郎中致仕席汝言字君從年七十七¶
　　太常少卿致仕王尚恭字安之年七十六¶
　　太常少卿致仕趙丙字南正年七十五¶
　　祕書監致仕劉几字伯壽年七十五¶
　　衛州防禦使致仕馮行己字肅之年七十五¶
<pb:KR4d0040_SBCK_065-11a>¶
　　太中大夫充天章閣待制提舉崇福宫楚建中¶
　　　字正叔年七十三¶
　　司農少卿致仕王慎言字不疑年七十二¶
　　太中大夫提舉崇福宮張問字昌言年七十¶
　　龍圗閣直學士通議大夫提舉崇福宫張壽字¶
　　　景元年七十¶
　　　　序賻禮¶
名以位顯行由學成此禮之常若夫身處草野未甞¶
從學志在爲善不求聲利此則尤可尚也近丗史氏¶
專取髙官爲之傳故閭閻之善人莫之聞喪禮之廢¶
壞乆矣而民間爲甚至有&KR0004;喪親賔各具酒肉聚於¶
其家與主人同醉飽者有以鼔樂導喪車者有因喪¶
<pb:KR4d0040_SBCK_065-11b>¶
納婦者相習爲常恬不知恠醫助教劉太居親喪獨¶
不飲酒食肉終三年此乃今士大夫所難能也其弟¶
永一尤孝友廉謹過人於熙寜&KR0004;巫咸水入夏縣城¶
民溺死者以百數永一執竿立門首他人物流入門¶
者輙擿出之有僧寓錢數萬於其室居無何僧自經¶
死永一遽詣縣自陳請以錢歸其弟子郷人&KR0018;其債¶
乆不償者永一輙毀劵以愧其心其行事𩔖如此有¶
周文粲者其兄嗜酒仰文粲爲生兄或時酗&KR0460;文粲¶
其鄰人不平而唁之文粲怒曰吾兄未甞歐我汝何¶
離間吾兄弟也有蘇慶文者事継母以孝聞常語其¶
婦曰汝事吾母小不謹必逐汝継母少寡而無子由¶
是安其室終身元豐中朝廷修景靈宮調天下𦘕工¶
<pb:KR4d0040_SBCK_065-12a>¶
詣京師事畢有詔選試其&KR0278;者留翰林授官禄有臺¶
亨者名第一以父老固辤歸飬於田里此五人與余¶
同縣故余得而知之悲夫天下布衣之士刻志厲行¶
而人莫知者可勝數哉始太之喪其父也余兄弟賻¶
以千錢且爲書致之曰禮凡有喪它人助之珠玉曰¶
含車馬曰賵貨財曰賻衣服曰襚今物雖薄欲人之¶
可継也乆之太請刻其書於石曰郷也郷人不知有¶
&KR0608;禮自太父之喪郷人稍稍行之太欲廣其傳由吾¶
郷以及鄰縣由鄰縣以逹四方使民間皆去弊俗而¶
入於禮豈小&KR0024;哉余益美其志因諭之曰是書不足¶
刻余竊慕君子樂道人之善請書若兄弟及周文粲¶
蘇慶文臺亨所爲以傳於丗庶幾使爲善者不以隱¶
<pb:KR4d0040_SBCK_065-12b>¶
微而自懈焉元豐六年十一月壬寅朔涑水迃叟序¶
　　　　河南志序¶
周官有職方土訓誦訓之職掌道四方九州之事物¶
以詔王知其利害後丗學者爲書以述地理亦其遺¶
法也唐麗正殿直學士韋述爲兩京記近故龍圖閣¶
直學士宋君敏求字次道演之爲河南長安志凡其¶
廢興遷徙及宫室城郭坊市第舎縣鎮郷里山川津¶
梁亭驛廟寺陵墓之名數與古先之遺迹人物之俊¶
秀守令之良能花卉之殊尤無不備載考諸韋記其¶
詳不啻十餘倍開編粲然如&KR0204;諸掌其愽物之書也¶
次道性嗜學先正宣獻公蓄書三万卷次道自毀齒¶
至于白首從事其間未嘗一日捨置故其見聞愽¶
<pb:KR4d0040_SBCK_065-13a>¶
洽當時罕倫又閑習國家故事公私有疑咸往質焉¶
又喜著書如唐書仁宗實録國史㑹要集注史記之¶
𩔖與衆共之或專修而未成者皆不計外其手自繤¶
述巳成者凡四百五十卷蓋昔人所著未有&KR0002;此其¶
多也次道旣没太尉潞公留守西京其子慶曽等奉¶
河南志以請於公曰先人昔甞佐此府叙其事尤詳¶
惜其傳於丗者甚鮮願因公刻印以廣之豈徒先人¶
蒙不朽之賜於泉壤抑亦使四方之人未甞至洛者¶
得之如遊處巳熟後丗聞今日洛都之盛者得之如¶
身逢目睹也幸公留意公從之且命光爲之序光於¶
次道友人也烏敢以固陋而辤時元豐六年二月戊¶
辰端明殿學士兼翰林侍讀學士司馬光序¶
<pb:KR4d0040_SBCK_065-13b>¶
　　　　故相國龐公清風集略後序¶
公之勲業治行范景仁所爲清風集叙言之精矣公¶
性喜詩雖相府機務之繁邊庭軍旅之急未甞一日¶
置不爲凡所以怡神飬志及逢時值事一寓之於詩¶
其髙深閎逺之趣固非庸淺所可及至於用事精當¶
偶對的切雖古人能者殆無以過及疾亟光時爲諫¶
官有謁禁走手啓參候公猶録詩十餘篇相示手注¶
其後曰欲令吾弟知老夫病中尚有此意思耳字巳¶
慘澹難識後數日而薨曏者嗣子某字懋賢巳集其¶
文爲五十卷旣而以文字之多懼丗人傳者不能廣¶
也又選詩之尤善者凡千篇爲十卷命曰清風集略¶
刻板摹之命光継叙其事嗚呼公之善在人者旁施¶
<pb:KR4d0040_SBCK_065-14a>¶
四海後垂無窮如詩乃公之餘事耳&KR0375;賢猶務其傳¶
勤勤恐不逮况其大者乎公之積慶冝有継哉時年¶
月日門人涑水司馬光敘¶
　　　　百官表緫序¶
四海至廣雖聖人不能獨治萬機至衆雖聖人不能¶
徧知是故設官以分其事量能而授之任自生民以¶
來有國家者莫之能易也唐虞夏啇尚矣周官具存¶
粲然大僃降及秦漢迄于隋唐雖不能如三代之粹¶
美然上下相維皆有條緒孔子稱惟噐與名不可以¶
假人又曰必也正名乎名之冝正者無&KR0002;百官唐&KR0004;¶
&KR1348;事官有六省一臺九寺三&KR0101;十六衞十率府之属¶
其外又有勲官散官勲官以賞戰功散官以褒勤舊¶
<pb:KR4d0040_SBCK_065-14b>¶
故必折馘執俘然後進階以其不可妄得故當時人¶
以爲榮及髙宗東封武后預政求媚於衆始有況階¶
自是品秩浸訛朱紫日繁矣肅宗之後四方糜沸兵¶
革不息財力屈竭勲官不足以勸武功府　不足以¶
募戰士遂并職事官通用爲賞不復選材無所愛吝¶
將帥出征者皆給空名告身自開府至郎將聽臨事¶
注名後又聽以信牒授人有至異姓王者於是金帛¶
重而官爵輕矣或以大將軍告身&KR0138;易一醉其濫如此¶
重以藩方跋扈朝廷畏之窮極褒寵苟求姑息遂有¶
朝編卒伍暮擁節旄夕解緹衣旦䊸公衮者矣流及¶
五代等衰益紊三公端揆之貴施於軍校衣紫執𧰼¶
之榮&KR0013;於胥史名噐之亂無此爲甚大宋受命承其¶
<pb:KR4d0040_SBCK_065-15a>¶
餘弊方綱紀大基未暇𨤲正故臺省寺監衛率之官¶
止以辨班列之崇卑制廪禄之厚薄多無職業其所¶
謂官者乃古之爵也所謂差遣者乃古之官也所謂¶
職者乃古之加官也自餘功臣檢校官散官階勲爵¶
邑徒爲煩文人不復貴凡朝廷所以皷舞群倫緝熈¶
庶績者曰官曰差遣曰職而巳於三者之中復有名¶
同實具交錯難知又遷徙去來常無虚日欲觀其大¶
略故自建隆以來文官知雜御史以上武官閤門使¶
以上内臣押班以上遷除黜免刪其煩冗存其要實¶
以倫𩔖相從以先後相次爲百官公卿表云¶
　　　　故樞宻直學士薛公(諱田)詩集序¶
楊子法言曰言心聲也書心畫也聲畫之羙者無如¶
<pb:KR4d0040_SBCK_065-15b>¶
文文之精者無如詩詩者志之所之也然則觀其詩¶
其人之心可見矣今之親没則畫像而事之畫像外¶
貌也豈&KR0002;詩之見其中心哉故樞宻直學士贈太尉¶
薛公以文學政事顯於真宗仁宗之際其所施設見¶
於國史及宋宣獻公所爲神道碑此不詳書公旣薨¶
五十餘年少子中散大夫致仕某集公詩二百二章¶
以授光俾之譔序且爲之名昔先人爲郫尉公爲轉¶
運使知待甚厚薦之於朝光雖不肖其敢忘諸是以¶
雖不文不敢辤謹按薛氏自姚秦以來丗有偉人位¶
公卿將相行能功業光照簡𠕋號稱甲族迄于今不¶
衰豈非河汾勝氣獨鍾於一門乎然而枝葉因遊宦¶
多散之四方惟公一族留不去猶居河東請名之日¶
<pb:KR4d0040_SBCK_065-16a>¶
河汾集庶子子孫孫継公之志常保守奉事則而象¶
之以傳慶於無窮也元豐八年三月丁未涑水司馬¶
光序¶
　　　　趙朝議(丙字/南正)文藁序¶
在心爲志發口爲言言之美者爲文文之美者爲詩¶
如鼔鍾者聲必聞於外灼龜者兆必見于表玉藴石¶
而山木茂珠居淵而岸草榮皆物理自然雖欲揜之¶
不可得己朝議大夫致仕趙君南正善属文尤嗜爲¶
詩自&KR0004;仕至歸者聚其藁凡十四編一旦走僕&KR0018;之¶
以書属光爲之序光實何人克膺兹任然甞聞同僚¶
楚正叔之言曰予與南正同登進士第又同居頴陽¶
熟其爲人其清白耿介它人殆難能也今閱其文藁¶
<pb:KR4d0040_SBCK_065-16b>¶
味其言求其志乃知正叔信不我欺而南正所守良¶
可尚也噫丗人有得南正文藁而&KR0026;之雖未之識如¶
自少至老日與之遊矣元豐七年三月十一日丁未¶
涑水司馬光序¶
温國文正公文集卷第六十五¶
